source: http://desitoons.blogspot.in/2008/05/posts-of-blog-rachanakar_25.html

 jivan sinh ke ab tak ke kiye-dhare ko lakshy karake yah kahane men tanik bhi sanshay n hoga ki unakee aalochana-drishti sadaiv lok ke paksh men, samay ke sapeksh aur jivan-gatikee ke rachanatmak kriyashilanon se bhasaman rahi hai jahan ekangi, adhoore, nishkarshamoolak, khandit aur vakr vicharon ko kabhi 'spesa' nahin mili. unakee aalochana men vishay-vastu aur vichar sahajata kintu samagrata se pravesh pate hain aur ek udar vikasit jivan ke paksh men badi dridhata aur nishpakshata se apani bat pathakon ke samaksh rakhate hain. yah unakee aalochana-vidha ka ek vishesh gun samajha jana chahie jo pathakon ko path ke daramyan us vitrishna aur oob se ubarata hai (jo prayah kisi ganbhir lekh ke shastreeyata aur vichar-vithiyon ke adhyayan-kram men anubhavaniy hoti hai) aur, pathak lekh ke ant tak aalochy vishay-ras ke aasvadan men apane ko bandhe pate hain. kahana n hoga ki shree sinh aalochy-vastu ke bhitar bade nisprih bhav se apani paith banate hain, usako gunate aur taral banate hain, fir apane manasapatr par sokhakar hamare samay, lok aur sanskriti ke nikash par use dhar dete hain aur jab vah unakee apani vastu ban jati hai to badi sahajata se kagaj par rakh dete hain, jo adhyetaon ko sahaj svikaraniy hoti hai. parantu aisa karate hue unamen apani vidvata ka leshamatr bhi ahamany bhav nahin jhalakata. isi karan da sinh kee kritiyan matr aalochana n hokar, ek rachana ka bhi aabhas de jati hai jisamen kavita kee-si sarasata aur bodhagamyata bhi hoti hai. sanpreshaniyata ke is gun ke karan pathak ke man men unake aalochy-vastu ka vichar gahare utarata hai aur aatmasat ho jata hai. yahi vajah hai ki inakee kavyalochana aur vaicharikee, donon pathakon-kaviyon ko n sirf gahari samajh pradan karate hain, apitu klasikee aur shaili-shilp ke star par bhi usakee samajh ko parimarjit kar use samriddh banate hain. nishchay hi, yah unake satat aalochanabhyas, ganbhir adhyayanashilata aur apratim hunar ka parinam hai jo unake shramafal ke roop men unakee kritiyon men udbhasit hota hai.

ek aise samay men, jab sanprati rachi ja rahi aadhi-adhoori aur khandit aalochana se sahity ka bhala nahin ho raha, balki apooraniy kshati ho rahi hai, vichar-bodh kee sakaratmak aalochana paranpara, jisamen janapadiy sanskar aur lokajivan ke prati atoot aastha ho, kee mahati aavashyakata mahasoos kee ja rahi hai kyonki dekhane vali bat yah hai ki hindi aalochana ka rachana-sanbandh jyadatar aaj vyakti-sanbandh men badal chuka hai jise aalochana kee girohabandi bhi kahana atyukti n hoga! pahale aalochana vyakti-aachchhann n hokar rachana ke gunn-doshon par kendrit hoti thi. par aaj adhikatar yah prayojit hoti hai jisake pichhe ya to bajar aur poonji ka ganit kam karata hai ya fir sabake apane-apane poorvagrah, aatmamoh aur apane krititv ke prati sammohan hote hain. isaliye door-daraj ke ilakon men, janapadon men jo lekhak-kavi yadi mahatvapoorn bhi siraj rahe hain to unakee rachanaon kee kadr nahin. ve upekshaon kee tokari men pade rahate hain. falatah chije shinakht ke abhav men dhire-dhire apani pahachan kho deti hain aur rachanakar bhi nirash aur shithil ho baithane lagate hain, usakee rachanashilata bhi kramashahkharab hoti chali jati hai. aisa isaliye hota hai kyonki suvidhaon kee trishna bade lekhakon -aalochakon ko nagaron-mahanagaron men khinch lati hai jahan ve janapadiy chetana aur spandan se door rahate hain, ataev janapadon men rache ja rahe mahatvapoorn sahity ke prati anyamanask hote hain. isaliye da. jivan sinh ke shabdakarm kee upadeyata svayansiddh hai, karan ki ve pradhanatah janapad ke hi aalochana paranpara se sarokar rakhate hain aur usi ko apani aalochana ka aadhar banate hain. sath hi un vicharadharaon ka tarkasangat prativad bhi karate hain jinase jivan aur lok ka ahit ho raha ho. shram ke bhavalok kee pratishtha aur poonji ke prabhav se falit roopavad aur nira kalavad ko jivan ka pratipaksh manate hue usaka virodh in prativadon men aasani se lakshit kiya ja sakata hai.

'kavita kee lokaprakriti' aur 'kavita aur kavikarma' ke bad da.jivan sinh kee naee aalochana-kriti 'shabd aur sanskriti' aayi hai jo aalochana-sahity ke ek sukhad bhavishy kee aashvasti deti hai. do sau prishthon kee is aalochana-kriti men kul ikkees vicharalekh hain, jo vibhinn avasaron par unake dvara diye gaye sahityik-vaicharik vyakhyan hain, jise yahan ek mala ke roop men silasilevar gunthakar prastut kiya gaya hai. samay aur sanskriti ko parat-dar-parat kholate hue, bharatiyata se jude anek mahatvapoorn savalon aur usakee asmita kee gaharaee se padtal karate hue, manavapaksheey saty kee nirantar tatol jari rakhate hue, shram kee bhavabhoomi par janagan ke jivan-sangharsh kee katha ka marm batalate hue, vaishvikaran ke sarvagrasi vichar se hajaron salon kee chintanaparampara se nihsrit apani sanskriti ke vinasht ho jane ke aasann sankaton se savadhan karate hue aur manushyata kee sanskriti ka sabal paksh udghatit karate hue da. sinh ne jin moolyon kee sthapana is aalochy-pustak men kee hai, unakee ninv par hi ab tak kee manav sabhyataen nafasat se tikee huee hai aur usaka astitv har samay vajood men hona jivan ke liye anivary hai jisase jude savalon ka sookshmata se avagahan karane kee jarurat hai kyonki ab ham ek gulami se nikalakar doosari gulami kee or chal rahe hain. yah paratantrata itani prachchhann aur (apani bhasha men kahen to) kapatapoorn indrajal kee maya hai ki hamen ahasas to hota hai ki is daur men ham sabase jyada unmukt ho gaye hain, par kam karane kee jagah se lekar bistar aur atyant niji antarangata kee jagah tak bhi vah hamen apane lapete men le chukee hai. vaishvikaran kee kokh se udbhoot udarikaran ke nam par sare sansar men failaya gaya bhramapoorn vicharajal hi vastutah vah uttar-aadhunikata hai jisane manav jivan ke chandrama ko rahu kee tarah aaj gras liya hai. isaliye da. sinh ne pustak ke aamukh men hi kaha hai ki - "poonji ka paksh itana nirankush hokar hamari chhati par baith chuka hai ki kavita, sanskriti aur svabhashayen jindagi ke sarokaron se lagabhag bahar hote ja rahe hain. ham uttar-aadhunik samay ke ek aise chakravyooh men ghir gaye hain ki isase mukti ke upay dhoondh pana kathin ho raha hai. sare vaikalpik jabab vastusthiti kee aalochana se aage nahin badh pa rahe hain. jo bhi uttar nikalakar aate hain, unamen aagat se jyada vigat kee gandh hoti hai. yadi vikalp kee soch ko koee tek milati hai to le-dekar marks aur gandhi kee vichar paranparaon men. kuchh log donon ko milak bhi sochate hain. fir bhi manushyata ke liye bhavishy ka koee spasht uttar nahin ban pa raha hai. n deshi, n videshi. ek sanbhram jaisi sthiti hai."

is pustak men adhyayan ke drishtikon se aalekh tin khandon men vibhajit kiya gaya hai. harek ka alag nam bhi hai, - kavita, sanskriti aur bhasha. pratham khand men aath lekh hain jinamen ek ko chhodakar shesh madhyakalin sant-kaviyon par hain. dvitiy khand 'sanskriti' men chhah aur 'bhasha' par sat aalekh hain.

doosare aur tisare khand ke adhyayan se pratham khand men kabir, soor, tulasi, bihari aur subhadra kumari chauhan ke oopar likhe vichar ka uddeshy svayamev ujagar ho jata hai jisakee charcha main ant men karana chahoonga jisase bat ko rakhane men suvidha hogi.

sanskriti ke vividh vishayon par kendrit doosare khand ke sabhi aalekh itihas aur sanskriti-nirman kee prakriya ka udbhedan karate hue apani sanskriti ke tatv, sankat aur usake satitv ke raksharth un kriyashilanon ko samajhane kee antaradrishti deta hai jisake mool men lok kee ve paranparaen aur jivanonnmukh gatividhiyan hain jo manushy kee aantarik unnati ke dvar kholati hai aur manavata kee sanskriti rachane men sahayy aur agragami hoti hai. is khand ka pahala adhyay 'prakriti, darshan aur sanskriti' hai. yahan sanskriti kee rachana -prakriya ko samajhate hue jivan ji ne prakriti, dharm, paranparaen aur vikas se usake antarsanbandhon aur dvandvon ko itani barikee aur saghanata se chitrit kiya hai ki poora aalekh hi ek shodh-aalekh sa lagata hai. ek udaharan dekhie sanskriti aur paranpara ke antarsanbandhon par -

"paranpara ka kam to bas itana hai ki vah sanskriti ke apane shishu ko vartaman ko saunp deti hai. isake babajood sanskriti ke kshetr men prayah yah dekha jata hai ki prachinata ke prati hath kee had tak anurag hota hai, jo us bandariya men bhi dikhaee deta hai, jo agyanatavash apane mritashishu ke thathari ko apane vakshasthal se chipakaye ghoomati hai. kahane ka matalab yah hai ki ham sanskriti ke karmakand se bachakar hi usake jivit aur svasth paksh ka vikas kar sakate hain. karmakand aur anushthan, sanskriti ke bahari paridhan hote hain usakee aatma nahin. manushy ko sadaiv aatmik vikas kee jarurat hoti hai, n ki bahari vaichitry kee."

is aalekh kee badi khoobi yah hai ki yahan sanskriti ko aadami ke antas-vikas kee prakriya se jodakar dekha gaya hai jisamen prakriti ke sahayog aur sangharsh ke avadan aur sath hi bhoomandalikaran ke nakaratmak bhoomika ko bhi lakshit kiya gaya hai. bakaul samalochak "manav-jati ka dhyan manav-sanskriti par kendrit n rahakar, vastu aur usake upabhog par kendrit ho gaya hai. poonji ka mahatv har samay raha hai lekin vah pahale kabhi manushy kee sthanapann nahin ban payi thi, jabaki ab vah usaka sthan leti dikhaee de rahi hai, yah sanskriti-premiyon ke liye sabase badi chinta kee bat honi chahie. bhavishy ka sangharsh poonji aur sanskriti ka hi sangharsh hoga." dekha jay ki is sangharsh men manushy kitana vijit aur kitana parajit hota hai!

'sanskriti' khand ke aalekh itihas kee prakriya ko samajhane ke liye bahumooly vichar prastut karate hain. yahan mai ek dilachasp bat yah kahana chahata hoon ki main khud bhi itihas ka vidyarthi raha hoon aur mujhe aayog kee pariksha-taiyari ke dinon, sanskritik itihas ka vivaranatmak adhyayan bhi karana pada tha. parantu mujhe itihas-vettaon kee moti-moti kitabon se us samay utana labh nahin huaa jitana ki filavakt is chhoti si pustak ke 'sanskriti' khand ke aalekhon se, par afasos ki us vakt tak yah pustak prakash men nahin aayi thi. in aalekhon ke padhane ke uparant agar koee bharat ke sanskritik itihas ka adhyayan kare to mere vichar se vah isake udbhav aur vikas kee jatil-sanshlishth prakriya ko adhik gaharaee se samajh payega kyonki in aalekhon men nihit vichar, sanskriti ke aadhunik bhavabodh ko chetana ke star par jagrat kar hamen us satyanveshan kee or modate hain jahan, vivad kee paridhi se alag, itihas apane mool roop men ghatit huaa hai. isaliye pustak ka yah khand matr sahity-sachetaon ke liye hi nahin, sanskriti aur itihas ke shodharth - vidyarthi ke liye ek mahatvapoorn pustak (a manual to understand the cultural heritage in India) sabit hogi.

inamen sanskriti ke oopar 'dharm aur sanskriti' aur 'bhoomandalikaran aur sanskriti' nam se do vishad aalekh to hain hi, 'bharatiyata ke jvalant aur behad vivadit, ulajhe hue mudde par 'bharatiyata ka savala' shirshak se likha gaya ek matr itana gahan-ganbhir, bahuprastariy (multi layered) aur bahuaayami (multi dimensional) vicharalekh bhi hai ki ise is pustak ka 'menifesto' bhi kaha ja sakata hai jo pustak ko 'sarvajan hitaya' aur keemati banate hain kyonki bakaul samalochak 'yah ek aisa saval hai jo aasani se pichha nahin chhodta. hajaron salon kee paramparaon ka bal hamare pichhe jo hai. kaisi vidambana hai ki aaj kee 'bharatiyata' men ram kee us sanskriti ko ulata ja raha hai, jisamen kursi lene ke bajay kursi chhod dene kee hod rahi hai.'

ikkeesavin sadi kee dahalij par kadam rakhane ke sath hi samay kee gati itani tivr ho gayi hai ki ab svagati, svavalanban aur aatmanirbharata jaise vichar pichhadepan ke dyottak ho gaye hain jisamen gandhi kee mool avadharana ke ant kar dene ka bhi bigul foonk diya gaya hai kyonki da. sinh ke anusar "arthavyavastha men ab sab kuchh itana gadd-madd hai ki deshi-videshi, rashtriy aur antarashtriy, jatiy aur vijatiy shaklon kee pahachan kee sookshm rekhaen tak mitane ko hain. ... isase kisi samaj, desh aur rashthr kee bhavasatta kee koee ikahari aur ekarekhiy pahachan nahin hoti... isaliye is kshetr men jo keval bharatiy manisha ne racha hai vah usaka apana hai. vahi hamari bharatiyata hai." vastav men is shodhalekh ke madhyam se bharatiyata kee jo khojabin kee gayi hai, usamen yahan ke darshan, rishi-chintan parampara, sanskriti kee samarasata ka aatmasati charitrik paksha, manav-vyavahar aur sanbandh-bhavana ko bakhoobi samane rakha gaya hai. isake sufal ke roop men bharatiyata ka jo pratiman yahan prastut hai, vah is arth men anyatam hai ki vah hi kal ke pravah men tik saka to tik payega, bakee sab aisa pratit hota hai, tathakathit uttaradhunikata ke prabal veg men bah jayenge, itihas jisaka sadiyon se sakshee raha hai.

yah da. jivan sinh kee atyant mahatvapoorn sthapana hai ki anek jhanjhavaton ke bavajood bharatiyata ke mool men 'karuna' rahi hai jo hamari samast darshan-parampara ka nichod bhi hai par jo vaishvikaran kee chhdm sanskriti ke pas nahin hai ulte, udaravad kee aad men shoshan aur kroorata ka ganda khel chand bahurashtriy kanpaniyon ke dvara khela ja raha hai. sath hi yahan, is bahari bayar men bharatiyata kee karunadhara ke ksheen ho jane ke sankat par gahari chinta vyakt kee gayi hai.

isi bhanti, isake bad ke aalekh 'dharm aur sanskriti' men dharm ke prati marksavadi drishtikon men sanprati falit ho rahe vivekahin, bhramak vicharon ko aade hathon lete hue jivan ji ne dharm ke mool aur sattatmak, donon pakshon ka vishleshan kiya hai kyonki dharm ke mool men manaviy karuna, sachaee, nishchhalata, sanvedanashilata, aasha jaise hriday ke aatmik bhav hain par jab koee bhi dharm, da. sinh ke anusar "sattatmak sthiti men tabdil ho jata hai to apani us manaviy pahunch se door hone lagata hai, jo manav jati ke ek samooh ke liye ek samay shanti ka sandesh lekar aayi thi. tab rah jati hai usakee aanushthanikata, usaka karmakand, usaka sharir. dhire-dhire usakee aatma nasht jati hai aur vah ek dhancha matr banakar rah jata hai." is rahasy ko koee jivan sinh sarikhe samalochak kee kushagrabuddhi hi jan sakati hai ki marks ne dharm kee isi ulti prakriti ko janata ke liye afim bataya tha jo dharm kee manaviy bhoomika ke viparit hai, n ki us dharm ko jo kshudratam prani ke liye bhi karuna aur shil ka vyavahar lekar sansar ke kalyanarth avatarit hota hai. yahan dharm ke sanskritik paksh ke udâ€Œghatan men samalochak kee medha atulaniy pratit hoti hai jo aadami ke vishvas ko dharm se digane se bachati bhi hai.

'bhoomandalikaran aur sanskriti' nam ke aalekh men, jaisa ki shirshak se spasht bhi hai, vaishvikaran se sanskriti' par aasann khataron kee bahukoniy padatal kee gayi hai. yahan lekhak ne yah sandhan aur sanket karane kee koshish kee hai ki yadi bajar, takanik ityadi aadhunik shodhon ka upayog manaviy gunnavatta ke liye kiye jayen to sthiti badal sakati hai jo ki ek vicharaniy sthapana hai.

aalekh 'kala kee mooly prakriya' kavi-pathakon ke liye vishesh labhakari hai kyonki isamen kavy-kala ke jin moolyon ko mahan bataya gaya hai,vah gahan manaviy prakriya ke marg se hokar jata hai. kis tarah jata hai, yah sudhi pathak aalochana padh kar aasani se samajh sakate hain. is path se gujar kar aise kalavad aur roopavad se mohabhang bhi hota hai jo jivan kee prakriya se bahar hai.

jaisa ki oopar bataya gaya hai, 'bhasha' par is pustak par sat aalekh hai. ye aalekh vishvavidyalayi chhatron aur pratiyogi parikshaon men apane vaikalpik vishay hindi sahity chunane valon ko visheshopayogi pathaniy samagri upalabdh karata hai jo unake bhasha sanbandhi silebas par gahari pakad banane ke kam aa sakata hai. sath hi yahan 'hindi jati' kee sankalpana ko vrihattar, udaravadi pariprekshy men vivechit kiya gaya hai jo hindi kshetr ke alava ahindi kshetron men hindi ke vikas aur prasar kee naee sanbhavanaen aur dishaen kholati hain. sath hi sabhi jatiy bhashaon ke unnayan aur aatm-gaurav ka marg prashast karati hai, 'hinglisha' ke prabhav men din-din nishpran ho rahi janabhasha hindi ko akshunn rakhane ke nihitarth bharatiy aatmabal ko sahi disha aur soch pradan karati hai.

is prakar yah saf hai ki dvitiy aur tritiy khand men sanskriti aur bhasha ke sandarbh men da. jivan sinh dvara bharatiy samay aur lok ko samajhane ka sarahaniy aur abhinav prayas kiya gaya hai jisamen un navachari vicharon ka pratifalan huaa hai jo bharatiy lok aur jivan ke paksh men hai. isi lakshy kee prapti, kavita khand ke aalekhon ka bhi abhipret hai. ataev ab main pahala khand, jo kavita vishayak pathon par aadhrit hai par aata hoon. is khand men aath vichar hain, jinamen panch madhyakalin sant -kaviyon ke krititv par, ek riti-kavi bihari, ek svatantrata ke gayak stree-kavi subhadra kumari chauhan aur ek kavita ke gady-roop par hai.

da. sinh kabir, soor, tulasi aur mira ko lok jivan ke atyant pratibhavan kavi ke roop men dekhate hain. yahan lok aur bhakti prithak-prithak nahin hai. in sant-kaviyon ka sabase vilakshan gun yah hai ki ye bhakti men yog-sadhana ke paksh ko jivan aur lok kee gaharaee men utar kar pratipadit karate hain, n ki usakee avahelana kar. aur ek premamay, bhavapoorn sansar kee rachana karate hain. aadikal kee kaviyon kee tarah inamen bhakti ka paksh jivan aur lok se kata huaa nahin hai. samalochana men is vichar ko pratishtha mili hai ki aaj ke kaviyon kee rachanadharmita bhale hi un sant-kaviyon kee rachanadharmita se aage kee ho, par unake srijan ke gahan manaviy arthon ko abhi samagr roop se samajhana bakee hai kyonki unakee kavitaon ka lok-samay ab ke kaviyon se kahin adhik samriddh hai. in lekhon ka sabase mahin aur saghan pahaloo hai unamen vyaiktik bhinnata ((individual difference), jo bahut rochak bhi hai. jivan ji kee sthapana hai ki "kabir sanskriti kee buniyad par khade hain jabaki tulasi usake kangooron par....daraasal, kabir hamare aadhunik bhavabodh ke bahut najadik hain, is mamale men tulasi unase pichhe hain..., isaliye tulasi samanjasy aur samanvayavad ke poshak hain. ve toote-foote ko jodane ka kam jyada karate hain.....kabir samanvayavad ke poshak nahin hain. ve sanskriti ko antarvastu men badalate hain aur pahale se chali aati huee khand-sanskriti men upekshit ko shamil karate hain. kintu jab sanskriti ke star par 'stree' ka mamala aata hai to kabir bhi pichhad jate hain. kabir ke vyapak jivananubhavon men stree kee pida nahin sama pati. is morche ko sanbhalati hain miran." soor par likhe gaye aalekh 'ye braj ke loga' men ve sabase mahatvapoorn bat kahate hain ki soor ne nagar sabhyata ke oopar gramy sabhyata ko pratishthit kiya hai jinamen prem aur jivan ke rag hain. par kaise? yah sab janane ke liye sinh ji ke priy pathakon ko poore aalekh se gujarana hoga, sab uddharan yahan dena samichin nahin kyonki yah to pustak-charcha hai jisamen mainne matr apani pathakeey samajh hi abhivyakt kee hai.

han, ek bat aur bhaktikalin kaviyon par, vah yah ki prem-ras ke atyant mahatvapoorn kavi malik mo. jayasi kee kami is khand men khalati hai, jo madhyakalin sant-kaviyon kee ladi ko poori hone se rokati hain. parantu pustak ke aamukh men da. sinh kee svikarokti hai ki "jayasi par koee mauka nahin mil paya to ve chahate hue bhi chhoot gaye." par unase aasha kee jani chahie ki is pustak ke aagami sanskaran men is kami ko door kar liya jayega.

'shabd aur sanskriti' ko poora padh lene ke uparant jab mainne kritikar da. jivan sinh ji se fon par jigyasavash poochha ki itana achchha aur tattvik dhang se kaise likh lete hain, to ve sahajata se muskurakar tal gaye. laga ki svamukh prashansa se bachana chahate the. par unako sangopang padhakar svayan yah anubhav kiya ja sakata hai ki unakee soch men pragadh parthivata vidyaman hai jo unakee aalochana ko shreshth aur arthavan banati hai. thik hi kaha hai kisi ne ki "shauk-e-didara' gar hai to nazar paida kar." unamen yah nazar arthat aalochana -drishti isi parthivata se utpann hoti hai.

main samajhata hoon, sahity ke gady aur pady, donon pathakon ke liye apane lok, vartaman aur bharatiy sanskriti ke samajh ko vikasit karane kee ek anoothi aur anivary pustak sabit hogi- 'shabd aur sanskriti' jo unake sandarbh-granth ke roop men sahayak ho sakati hai.

hamare yahan janapadiy spandan aur lokachetana se sampann ganbhir samalochakon kee badi kami hai. kuchh hi hain jinhen ungaliyon par ginaya ja sakata hai. aisi sthiti men jivan sinh ek aise lokadharmi samalochak hain jinake lekhan ko dekhakar lagata hai ki aalochana kee doosari parampara n sirf janm le chukee hai, balki sahity-parisar men apana panv pasarane lagi hai jo sahityalochana ke svasth parampara ke vikas ke ujjval bhavishy kee aashvasti deti hai.